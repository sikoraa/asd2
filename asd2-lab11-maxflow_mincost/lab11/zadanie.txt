Algorytmy i struktury danych 2 - Laboratorium 11. - Planowanie produkcji
========================================================================

Pliki w zadaniu
---------------

  * Plik `Lab11Main.cs` zawiera testy opracowanych rozwiązań.
    _Nie należy modyfikować zawartości tego pliku._

  * Plik `DataStructures.cs` zawiera pomocnicze struktury danych dla
    zadania. _Nie należy modyfikować zawartości tego pliku._

    * Struktura `PlanData` używana jest do przekazywania danych 
      wejściowych dotyczących produkcji, magazynu i sprzedaży.
      W tym kontekście pole `Quantity` oznacza limity produkcji,
      magazynu lub sprzedaży, zaś pole `Value` - odpowiednio koszt
      produkcji, koszt przechowania w magazynie lub cenę sprzedaży
      jednej sztuki.

      Ponadto struktura wykorzystywana jest do zwrócenia danych
      wyjściowych z pisanych funkcji (liczby wyprodukowanych sztuk
      telewizorów i otrzymanego zysku). Liczbę telewizorów umieszczamy
      w polu `Quantity`, zaś zysk - w pole `Value`.

    * Struktura `SimpleWeeklyPlan`, używany w części 1., przechowuje
      liczbę sztuk wyprodukowanych (`UnitsProduced`), sprzedanych
      (`UnitsSold`) i przechowanych w magazynie (`UnitsStored`)
      w każdym tygodniu jako wartości liczbowe całkowite.

    * W strukturze `WeeklyPlan`, używanej w części 2., sprzedaż
      (`UnitsSold`) określana jest w postaci tablicy wartości
      całkowitych. Kolejne elementy tej tablicy oznaczają liczbę sztuk
      sprzedanych kontrahentowi o danym numerze w danym tygodniu.
      Liczba sztuk wyprodukowanych i przechowanych w magazynie
      jest reprezentowana identycznie, co w strukturze
      `SimpleWeeklyPlan`.

  * W pliku `ProductionPlanner.cs` powinno znaleźć się rozwiązanie
    zadania.

Część 1.
--------
Fabryka telewizorów opracowuje plan produkcji i sprzedaży. Produkcja
w fabryce odbywa się zgodnie z następującymi założeniami:

  * Fabryka w ciągu danego tygodnia może wyprodukować ograniczoną liczbę
    telewizorów (określoną w polu `Quantity`).
    Limit produkcji zmienia się z tygodnia na tydzień.

  * Wyprodukowanie jednej sztuki telewizora wiąże się z ustalonym
    kosztem (określonym w polu `Value`).
    Koszt produkcji także zmienia się z tygodnia na tydzień.

  * Fabryka sprzedaje telewizory jednemu kontrahentowi. Kontrahent ma
    ograniczone zapotrzebowanie na towar i kupuje sztuki telewizorów
    po określonej cenie. Zarówno zapotrzebowanie (`Quantity`),
    jak i cena sprzedaży telewizorów (`Value`), zmieniają się
    z tygodnia na tydzień.

  * W razie potrzeby telewizory mogą być przechowane w magazynie,
    w celu późniejszej sprzedaży. Magazyn ma ograniczoną, stałą
    pojemność (`Quantity`). Przechowanie jednej sztuki
    w magazynie przez tydzień wiąże się z niezmiennym kosztem
    magazynowania (`Value`).

Twoim celem jest wyznaczenie takiego planu produkcji, który maksymalizuje
produkcję fabryki (`Quantity`), a dla tej maksymalnej produkcji
maksymalizuje zysk fabryki (`Value` - różnicę przychodów
ze sprzedaży i kosztów produkcji oraz przechowywania towarów).

Oprócz podania osiągniętego zysku, należy podać szczegóły planu
w poszczególnych tygodniach produkcji, w postaci tablicy obiektów
`WeeklyPlan` (ile sztuk wyprodukowano - `UnitsProduced`, ile
sprzedano - `UnitsSold`, ile przechowano w magazynie - `UnitsStored`).

Część 2.
--------
Po pomyślnym rozplanowaniu sprzedaży fabryka rozszerza swoją
działalność i podpisuje umowy z wieloma kontrahentami.

  * Założenia dotyczące limitów i kosztów produkcji pozostają takie
    same.

  * Fabryka dalej może przechowywać telewizory w magazynie, na tych
    samych zasadach, co wcześniej.

  * Fabryka może jednak wybierać, któremu kontrahentowi chce sprzedać
    ile sztuk telewizorów w danym tygodniu. Każdy kontrahent ma swoje
    zapotrzebowanie na telewizory, oraz swoją cenę zakupu. Tak jak
    w części 1., oba parametry zmieniają się z tygodnia na tydzień
    u każdego z kontrahentów.

Tym razem, Twoim celem jest wyznaczenie planu sprzedaży
maksymalizującego *wyłącznie* zysk fabryki. Warto zauważyć, że czasami
zmniejszenie produkcji może skutkować większym zyskiem.

W szczegółowym planie sprzedaży należy określić, ile sztuk sprzedano 
poszczególnym kontrahentom w danym tygodniu, odpowiednio wypełniając
pole `UnitsSold`, które w tym przypadku jest tablicą. Ponadto, podobnie
jak w części 1., należy określić liczbę sztuk wyprodukowanych
i sprzedanych w każdym tygodniu.

Oczekiwana złożoność obliczeniowa rozwiązania zależy wyłącznie
od liczby tygodni i kontrahentów. W szczególności oznacza to, że jest
ona niezależna od maksymalnego zysku i wyznaczonej liczby
wyprodukowanych telewizorów.

Wskazówka:
W porównaniu do sieci maksymalizującej w pierwszej kolejności produkcję
a w drugiej kolejności zyski (jak w części pierwszej), sieć maksymalizująca
tylko zyski (i nie koniecznie maksymalizująca produkcję) powinna mieć
dodatkowe wierzchołki i dodatkowe krawędzie o kosztach zerowych.
A przy konstrukcji optymalnego planu produkcji część przepływu należy zignorować"


Uwagi
-----

W obu etapach przyjmujemy następujące założenia dotyczące danych
wejściowych:

  * Liczba tygodni w planie jest dodatnia.
  * Limit produkcji i koszt produkcji jest nieujemny w każdym tygodniu.
  * Limit sprzedaży i cena sprzedaży jest nieujemna w każdym tygodniu.
  * Liczba sztuk przechowywanych w magazynie oraz koszt przechowania
    są nieujemne.

Dodatkowo w drugim etapie, zakładamy, że liczba klientów jest dodatnia.

Funkcje do wyznaczania planu w części domowej powinny weryfikować
poprawność argumentów i w razie naruszenia jednego z powyższych warunków
zgłaszać wyjątek `ArgumentException`.

W klasie `ProductionPlanner` znajduje się właściwość `ShowDebug`,
która pozwala przy testach wyznaczających plan produkcji wypisać
na konsolę szczegóły skonstruowanego planu.

Punktacja
---------
| Etap                                                 | Punktacja |
|------------------------------------------------------|-----------|
| Część 1. - wyznaczenie maksymalnej produkcji i zysku | 1,5 pkt.  |
| Część 1. - wyznaczenie planu produkcji               | 0,5 pkt.  |
| Część 2. - wyznaczenie maksymalnej produkcji i zysku | 1,5 pkt.  |
| Część 2. - wyznaczenie planu produkcji               | 0,5 pkt.  |
